---
layout: post
title: "Bir Kitap: \"Modern JavaScript\""
abstract: Yaklaşık 1 senedir üzerinde çalıştığım kitabım sonunda bitti. Bu kitabın hikayesini sizinle paylaşmak istedim.
---

Sonunda **"Modern JavaScript"** isimli kitabımı yazmayı bitirdim. Uzun bir sürede olabildiğince faydalı bir kitap ortaya çıkarmaya çalıştım. Bu kitabın diğer JavaScript kitaplarına göre biraz farkı var. Öncelikle detaylarla boğulmuş bir kitap olmaması için özen gösterdim. Düzgün bir dil ve sadeliğe önem vermeye çalıştım.

Kitap yazmak, dışarıdan görüldüğü kadar kolay bir iş değil(miş); öncelikle bunu söylemek gerekiyor. Tüm iş yoğunluğunuz arasında bir de bir kitap yazmakla ve bu kitabı olabildiğince "yazmış olmuş olmak için" olmadan yazmak gerekiyor, detaylarla tek tek uğraşıyorsunuz. Kitabı kimin okuyacağını bilemediğiniz için yeterince anlaşılabilir bir dilde yazmak gerekiyor. "Modern JavaScript" de aynı bu anlayışla ve anlaşılabilirlikte yazılmaya çalışılmış bir kitap.

![Kitap](https://dl.dropbox.com/s/y5ht5kwxxg1ahz8/book.jpg)

Kitabı yazma fikri aklıma ilk düştüğünde piyasadaki JavaScript kitaplarını araştırmaya koyuldum. Yazacağım kitap bu kitaplardan daha farklı bir yapıda ve daha farklı bir amaca hizmet ediyor olmalıydı. Zaten amacım da zaten var olan bir kitabı tekrar yazmak değil, var olmayan bir şeyler ortaya koymaktı.

Farkettiğim ilk açık şuydu: Türkiye'de front-end dünyası biraz fazla tasarım odaklı olduğundan _nesne yönelimi_, _yazılım mimarisi_ gibi konulara uzakta kalıyor. Dolayısıyla bu konuları kapsayan bir kitap yazmak gerekiyordu. **"Modern JavaScript" sıfırdan JavaScript öğrenmek isteyen birinin doğrudan günümüzdeki teknolojileri kullanarak nasıl JavaScript öğrenebileceğine ve JavaScript'i nasıl kullanabileceğine değinmeye çalışıyor.**

**Temel JavaScript, Nesne yönelimi, MVC, Front-end mimarisi, vs.** gibi konuları akademik dilden ziyade anlaşılabilirliğe önem vererek anlatmaya çalıştığım bu kitap umarım bilgi paylaşımı konusunda güzel bir örnek ve size iyi bir yardımcı olur.

Kitap yazma fikri bundan yaklaşık 1 sene önce, [jstanbul](http://jstanbul.org)'u düzenlemeye başlamadan çok önce ortaya çıkmıştı. Bu fikrin ortaya çıkmasında bana ilk destek veren [Tuncay Kınalı](https://twitter.com/tkinali) ve [Adem İlter](https://twitter.com/ademilter)'e bu vesileyle teşekkür etmek istiyorum. Zaten kafamda var olan bir şeyi körükleyip böyle bir kıvılcımı ateşledikleri için kendilerine ne kadar minnet duysam azdır. Ayrıca "kitap yazmak" konusunda bana gerçek bir eğitim veren Dikeyeksen Yayıncılık Yayın Yönetmeni [Suat Özdemirci](https://twitter.com/suatozdemirci)'ye özel bir teşekkür etmek istiyorum.

Kitap şu an mizanpaj aşamasında, dolayısıyla henüz çok yeni. [Dikeyeksen Yayınları](http://dikeyeksen.com/kitap)'ndan çıkacak ve kısa sürede kitabevlerinde yerini alacak. O zaman daha detaylı bir yazı yazacağım.

Sevgiler.
