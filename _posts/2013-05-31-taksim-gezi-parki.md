---
layout: post
title: Taksim Gezi Parkı'na Apolitik Bir Bakış
draft: true
---

## A(nti-)politizm

Bunu yazarken şunu belirtmek istiyorum; ben politika ve çevresinde var olan tüm oluşumlardan oldukça nefret etmiş bir insanım. Kısaca "apolitik" bir grubun içerisindeyim. Bunun çeşitli sebepleri var elbette. Kısaca bahsedeceğim.

Ailemde muhafazakar ve ulusalcı bir çok fert var. Babamın öncesinde TSK'da muvazzaf astsubay olması dolayısıyla zaten doğal bir süreç olarak "apolitik" olacak şekilde yetiştirildik. Bu durumda ailemin muhafazakar tarafı 28 Şubat sürecinde başta biz olmak üzere tüm ailemize kötü bir süreç olarak yansıdı (fişlenmeler, vs.). 1997'de 8 yaşında olan ben, bu süreçten zaten tamamen apolitik bir kafayla çıktık. Psikolojik olarak, *"sen kimseye karışma, kimse de sana karışmasın"* bizim için doğuştan gelen bir *"yaşamanın kuralı"* idi.

Bu süreçte ne tarafın haklı olduğunu görmek çok zordu, etrafınızda sevdiğiniz ve sizi seven insanlar, fakat ideolojileri bambaşka. Bilmediğiniz ve anlamadığınız olaylar, bu olay sonucunda çıkan fikir ayrılıkları. Aklınız ve kalbiniz -üstelik bir çocuksanız- oldukça karışıyor ve politik anlamda tam bir *karaktersizlik* örneği olarak ortaya çıkıyorsunuz. Benim gibi. Bu karmaşada karakterinizi toparlamaya başladığınızda herşeyi tepeden gören bir insan olarak apolitik düşünce öne çıkan en büyük sığınağınız oluyor.

O yaşlarda bir çocuk için, devlet denen "değişken" yapı, zaman zaman sizin tarafınızda zaman zaman size karşı bir tavır sergiliyor ve 28 Şubat'ta ordu mensubu, içerisinde muhafazakar karakterler de barındıran bir ailenin çocuğu iseniz devlet her zaman dikkat etmeniz ve korkmanız gereken bir unsur olarak zihninize işliyor.

Büyüdüğünüzde artık siyasi tartışmalara girmiyor, girseniz bile sürekli kendinizi bir aşamada geri çekiyorsunuz. Bu insanlar tarafından yer yer eleştirilen bir tavır olarak yerini alıyor, ama geçmişinizi paylaşmanız da aynı derecede politik bir tavır olduğu için bunu yapmıyorsunuz.

Hal böyle olunca, hayattaki beklentileriniz politika ve siyasetten arınıp bambaşka alanlara yönleniyor. Boş zamanlarınızı gezerek, dinlenerek vs. geçiriyorsunuz. İnsanların tartıştığı "derin" konular sizin için anlamsız geliyor (anlamsız demiyorum, öyle geliyor diyorum, bkz. yaşam kuralı), hayatın anlamını falan araştırmak, çiçekleri böcekleri sevmek gibi konular devlet yönetmekten veya devletin bulunduğu herhangi bir yerde olmaktan daha makul ve huzur verici geliyor. İşte tam bu noktada bugüne geliyoruz.

## Taksim Gezi Parkı

Beykoz'da doğup büyüdüm. Boğaz'ın nefesi diye de bilinir. İstanbul'da sahil kenarında bir ilçe, Üsküdar'a komşu. Lise de Üsküdar'daydı. Bisiklete atlar Kaymakdonduran'dan Akbaba'ya gider yeşil ormanların içinde mis kokulu ağaçların içinde bisiklet sürerdik. Veya sahile iner temiz hava alırdık her akşam. Bahçemizde incir ağaçları vardı, incir toplar yaprakları yüzünden kaşınırdık. Erik ağacına çıkıp erik toplardık. Ağaçlar bizim için şimdiki bir çok çocuğun iPad'iydi.

Lise'de Fethipaşa Korusu'na gider otururduk, Kanlıca'da Mihrabat Korusu'nda gezirdik. Ihlamur ve yasemin kokusu benim huzurumdu, adeta kutsalımdı.

**Yeşil benim için kutsaldır.**

Çünkü çocukluğumu verir bana, ağaç altında oturup kitap okuduğumu günleri hatırlatır. Nefesimi açar. Bilgisayar başından kalkıp gökyüzüne bakmamı sağlayan şey, çim kokusudur.

# Direniş

Hükümetle alıp veremediğim yok. Gerçekten. Kızacaksınız ama öyle. Çünkü umrumda değil. Muhalefet ile de alıp veremediğim yok, çünkü onlar da umrumda değil. Biz böyle yetiştirildik, böyle yetiştirilmek zorunda kaldık, maalesef. Yukarıda anlattığım gibi işte. Belki de devlet bizim gibi bir nesil istiyordu, ve biz bu neslin -belki de- ilk çocuklarıydık. Derslerimize, sonra da işimize bakmamız öğretildi, fazla bilmememiz.

Hükümet, muhalefet vs. Hepsi aynı. Farksız değil. "Siyaset" kelime kökü "seyis" kelimesinden geliyor ve "at bakıcılığı" anlamında kullanılan bir kelime. Yani siyasilerin bizi güdme tavrı işin doğasında var zaten. Kimin iktidarda var olduğu önemli değil, çünkü "iktidar". Yani "kudret sahibi". Türkçe'si, "güç sahibi". Güce sahip olan onu kullanır; meşru veya gayrimeşru. Muhalefetin "iktidara biz geleceğiz" demesi benim için "biraz da biz güç kullanalım, zulmedelim"den öteye geçemiyor.

Taksim Gezi Parkı, benim gibi "huzur düşkünleri" için Taksim'i çekilir kılan tek yer. Yolum düşmediği için sürekli oturduğum bir yer değil, evet. Ama orada olmasını bilmek bile yetiyor. Kız arkadaşımı beklerken bankına veya çimlerine oturup izlediğim insanların hayatlarını, fikirlerini düşünmek bana huzur veriyor. Çünkü orası insanları, doğayı izleyebileceğim huzura sahip tek "kör nokta".

Ama maalesef, dostumun düşmanı, düşmanımdır. *Ve bu en "temel" insan güdüsü*. Kimseci değilim. Sağcı, solcu, ulusalcı, muhafazakar… Hiçbiri değilim. Dostlarımı ideolojilerine göre değil karakterlerine göre seçiyorum. Ve dostlarıma zarar veren bana zarar veriyor.

Olayı siyasi boyutlara çekip indirgeyenler bu işi kendi ideolojilerinde bir materyal olarak kullanmaktan öteye geçmemek için elinden geleni yapıyorlar. **Çünkü bir ağacın katli ancak siyasi boyuta "indirgenebilir"**.

Doğayı yok etmek ve bunu onu savunanları pasifize ederek yapmanın politik veya apolitik olmakla bir ilgisi yok; insanlıkla ilgisi var.

**Üzülüyorum. Bir parka, ağaçlara ve onu katledenlerin ruh hallerine. Hem de birilerinin cebine para girsin diye.**

Bir apolitik olarak belki çok saçma belki de çok politik bir yazı oldu, bilmiyorum, sadece düşüncelerimi derleyip toplamaya çalıştım.

*Sonuç mu, sonuç yok. Biz apolitikler konuları sonuçsuz bırakırız. Karşımızdakine politik bir yaklaşım sezdirmemek için. Doğamız bu.*

Sürçülisan eylediysek affola.

Sevgiler.
