---
layout: post
title: Yurtdışındaki Yazılım Konferanslarına Türkiye'den Nasıl Gidilir
abstract: Yurtdışında gerçekleştirilen konferanslara gidiş kılavuzu
---

Merhabalar,

Bildiğiniz gibi uzun zamandır hem Türkiye'de hem yurtdışındaki konferanslara zaman zaman katılımcı olarak zaman zaman organizasyon ekibinde yardımcı olmak üzere katıldım. Bu sürelerde bu konularda neyin nasıl olacağı konusunda bir çok fikir edindim.

İleride geliştirilebilecek bir kaynak olması adına bir post yazayım dedim.

## Amerika'da Konferans

Amerika konferansların merkezi. **WWDC**, **GoogleIO** gibi büyük konferansların tümü Amerika'da gerçekleşiyor. Yakında gerçekleşecek WWDC için gerekli olabileceğini düşünerek biraz Amerika vizesiyle ilgili bilgi verelim.

Amerika'daki konferanslara katılmak için cebinizde önce pasaport sonrasında ise para olmalı. Konferans giriş bileti parası haricinde, en az **3000 TL** gibi bir uçak bileti paranız olması gerekiyor. Bunun üzerine konaklamanız için de cebinizde bir miktar para olması gerekli. Bu noktada **[Airbnb][1]**'den faydalanabilirsiniz. Airbnb'de birisinin evinde belirli bir fiyata gecelik ücret vererek kalabiliyorsunuz ve otellere nazaran daha ucuza gelecektir.

![San Francisco](http://i.imgur.com/jTsifub.jpg "San Francisco")

Otellerde kalmak size biraz daha maliyetli olabilir, fakat paranız şirketiniz vs. tarafından karşılanıyorsa daha konforlu olacaktır. :)

Bir sonraki adım, **Vize işlemleri**. Vizeyi almak Amerika'daki konferanslar, Avrupa'ya nazaran, için bir nebze daha zor.

  - Öncelikle Amerikan Konsolosluğu'nda [DS-160 formunu doldurmalısınız][2].
  - DS-160 başvuru formunda uzun bir soru listesi var, doldurmanız yaklaşık yarım saati bulabilir, üşenmeden devam edin. Formu doldurmadan önce dijital ortama aktarılmış bir resim bulundurmayı unutmayın, formun sonunda resim isteyecek.
  - Daha sonra konsolosluktan randevu almalısınız. Randevu için [http://www.usvisa-info.com/][3] adresini ziyaret edin ve [buradaki][4] yönergeleri izleyerek ödemenizi yapıp (**$160**) randevunuzu alın.
  - Çalıştığınız yerden vize için belge alın, şart değil ama gerekli olabilir.

Randevuya gittiğinizde vize memuru ile görüşeceksiniz. Bu görüşmeye göçmen olmadığınızı ispatlayabileceğiniz belgeleri götürün *(Tapu, banka hesap cüzdanı, vs.)*. Bu noktada rahat olun, herhangi bir yalan söylemeyin. Orada kalacağınızı düşündüren herhangi bir şey söylemeniz, göçmen gibi algılanmanız red ile sonuçlanacaktır. Vize memuru "Amerika'da yaşamak ister misiniz" gibi bir soru sorarsa kalmak istemediğinizi söyleyin (bu sorunun sorulduğunu duydum). Konferans biletinizi isterse memura gösterin. Vize memuru eğer sizden şüphelenmezse 10 yıllık vizenizi verecektir, pasaportunuz vizeniz işlenmek üzere alınır ve adresinize PTT ile kargolanır. Eğer vize memuru pasaportunuzu geri verdiyse vizeniz onaylanmamış demektir.

Vizeniz onaylandıktan sonra uçak biletinizi alın ve gidin. Havalimanında polisle tekrar bir konuşma gerçekleştireceksiniz, orada da konferansa geldiğinizi söyleyin ve eğer isterse dönüş biletinizi gösterin. Eğer yoksa ve karşınızdaki gıcık bir polis memuru ise problem yaşayabilirsiniz.

## Avrupa'da Konferans

Avrupa'daki konferanslar Amerika'ya göre çok çok daha kolay bir süreç sunuyor. Bir çok ülkeye konsolosluğa kendiniz gitmeden gidebilirsiniz. Seyahat acentaları sizin pasaportunuzu alıp, vize ve uçak dahil her işleminizi ayarlayıp size sadece bilet ve bir kaç belge verecek, uçağa binip rahatça girişinizi yapabilme şansınız var. Kapıda polisle muhatap olmak zorunda da değilsiniz.

Avrupa'da her ülkenin vize talepleri farklı olabiliyor. Avrupa'da genel olarak **"Schengen"** vizesi uygulanıyor. İngiltere ve Kuzey İrlanda (Birleşik Krallık) ise Avrupa Birliği ülkesi olmasına rağmen Shengen'den farklı bir vize uygulamaktadır.

Her Avrupa ülkesi farklı belgeler isteyebiliyor. Bunun için hepsini yazmak yerine kendi tecrübe ettiğimi yazıyorum, diğerlerini de öğrendikçe yazarım :)

### Avusturya Vizesi

![Viyana](http://i.imgur.com/Tysn49r.jpg "Viyana")

[webBox][5]'ın Avusturya'da düzenlediği **[Kod.io][6]**, Mayıs'ta düzenleyeceği **[codefront.io][7]**, Lihtenştayn Sarayı'nda düzenlenen **[jQuery Europe 2014][9]** gibi konferanslara katılım sürecinde Amerika'ya vize almaktan çok çok kolay.

  - Öncelikle konferans biletinizi alın, vizede bilet gerekli olacak.
  - Çalıştığınız yerden vize için belge alın.
  - Çalıştığınız yerden son 3 aylık sigorta dökümünüzü alın.
  - Bankadan vize için hesap dökümü alın, hesabınızda biraz para olması avantaj olarak görülebilir.
  - Konaklayacağınız yeri seçin, [Airbnb][1]'de gecelik ortalama 100TL ödeyerek konaklayabileceğiniz yerler mevcut. Eğer otel rezervasyonu yaparsanız "free cancellation" seçenekli otellerden rezervasyon yapın, vizenizin onaylanmaması durumunda zarara uğramak istemezsiniz.
  - Vize başvurusu için [bu linkteki][8] yönergeleri takip edin.
  - Vize başvurusu konferanstan en az 3 hafta önce yapılmış olması gerekmekte.
  - Öğrenciyseniz öğrenci belgesi ve ailenize ait yukarıda belirtilen belgeleri getirmeniz gerekecektir.
  - Ayrıca Avusturya için seyahat sigortası gerekiyor.

Seyahat acentaları uçak bileti, konaklama vs. gibi bütün işlemleri sizin yerinize halledebilir, bu noktada bu konuda danışmanlık almak daha makul.

![Linz](http://i.imgur.com/GdkzD4s.jpg "Linz")

**Diğer ülkelere nasıl gidileceğine dair net bilgileriniz varsa bana e-posta atın veya bu post altına yorum yazın, bir kaynak olarak bulunsun. Ayrıca eksik, hata yaptığım kısımlar için düzeltmelerinizi bekliyorum.**

***

Umarız ileride Türkiye'ye nasıl konferansa gelineceğine dair İngilizce blog yazıları görürüz :)

[1]: http://airbnb.com
[2]: http://turkish.turkey.usembassy.gov/gocmen_olmayan_vize_ist.html
[3]: http://www.usvisa-info.com/
[4]: http://turkish.turkey.usembassy.gov/adim_4_randevu_istanbul.html
[5]: http://webbox.io
[6]: http://linz.kod.io
[7]: http://codefront.io
[8]: http://www.avusturyakonsoloslugu.com/avusturya-vizesi/avusturya-kulturel-sportif-vize.html
[9]: http://www.gentics.com/jquery-eu-2014/page/2014/eu.html
